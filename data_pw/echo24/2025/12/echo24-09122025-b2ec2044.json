{
    "title": "Policie zadržela skupinu kuplířů. Na desítkách webů nabízeli sexuální služby",
    "url": "https://www.echo24.cz/a/HRwRR/zpravy-domov-devet-osob-a-jedna-firma-celi-obzalobe-v-pripadu-provozovani-webu-s-nabidkou-sexualnich-sluzeb",
    "date": "2025-12-09T15:01:00+01:00",
    "author": "Echo24",
    "source": "echo24.cz",
    "content_snipped": "Devět lidí a jedna firma čelí obžalobě kvůli provozování několika desítek inzertních webů s nabídkou sexuálních služeb a následnému kořistění z provozované prostituce. Uvedl to mluvčí Národní centrály proti organizovanému zločinu (NCOZ) Jaroslav Ibehej. Všichni jsou obviněni z trestných činů kuplířství a účasti na organizované zločinecké skupině. Jednomu z obžalovaných hrozí až 12 let vězení, ostatním maximálně 10,5 roku odnětí svobody.",
    "full_content": "Kriminalisté NCOZ se případem s krycím názvemzabývali od roku 2022. V říjnu 2023 centrála zahájila stíhání osmi lidí a firmy, později sdělila obvinění ještě jednomu dalšímu člověku. Skupina podle vyšetřovatelů trestnou činností získala nejméně 75 milionů korun. Jako výnos z trestné činnosti se podařilo zajistit majetek v hodnotě 63 milionů Kč.\nJeden z obviněných, který je ve vazbě, navíc čelí obžalobě i za znásilnění, sexuální nátlak, ublížení na zdraví, týrání osoby žijící ve společném obydlí, ohrožování výchovy dítěte, nakládání s drogami a jejich přechovávání, vydírání, neoprávněné opatření platebního prostředku a nedovolené ozbrojování.\nNCOZ loni v létě zveřejnila, že v případu Markýz pátrá po obětech muže, který nutil ženy v bytě v Praze 6 k nedobrovolným sexuálním praktikám. Ženy vyhledával v prostředí takzvaných privátů, případně přes inzeráty, v nichž nabízel placenou práci na pozici asistentky ředitele či občasné milenky. Své inzeráty podle kriminalistů zveřejňoval zejména na portálech „hyperinzerce.cz“ a „jenprace.cz“.\nObžalobu podalo Obvodní státní zastupitelství pro Prahu 1.",
    "tags": [
        "policie",
        "NCOZ"
    ]
}