{
    "title": "Vrací se Babišova dlouholetá spolupracovnice Bartha. Bude opět vedoucí úřadu vlády",
    "url": "https://www.echo24.cz/a/HdgzR/zpravy-domaci-na-urad-vlady-se-vraci-tunde-bartha-babis-premier-ano-strakovka",
    "date": "2025-12-09T09:55:00+01:00",
    "author": "jkr",
    "source": "echo24.cz",
    "content_snipped": "Při jmenování Andreje Babiše (ANO) premiérem se v úterý na Hradě se objevila i Tünde Bartha, která byla v minulosti blízkou Babišovou spolupracovnicí, vedla úřad vlády a pomáhala mu i v prezidentské kampani. Když Babiš neuspěl, jeho tým opustila. Podle informací deníku Echo nicméně bude Tünde Bartha opět zastávat funkci vedoucí úřadu vlády.",
    "full_content": "Bartha, původem z východního Slovenska, byla v dosavadní politické kariéře Andreje Babiše zásadní osobou. Pracovala s Babišem už v době, kdy byl od ledna 2014 do května 2017 ministrem financí. Tehdy byla vedoucí jeho kabinetu. V prosinci 2017 si ji po jmenování premiérem vzal Babiš s sebou na úřad vlády. Nejprve působila jako ředitelka odboru kabinetu předsedy vlády, po jmenování Babišovy koaliční vlády v červnu 2018 byla pověřena řízením úřadu vlády. Odešla s demisí Babišova kabinetu po volbách 2021.\nBartha s Babišem spolupracovala při prezidentské kampani a jeho tým opustila v únoru 2023 po neúspěšných prezidentských volbách. Babiš s Barthou počítal jako s případnou vedoucí Kanceláře prezidenta republiky, pokud by se stal prezidentem. V druhém kole volby ho ale v lednu porazil bývalý vysoký představitel české armády a NATO Petr Pavel. Právě Pavel nyní jmenoval Babiše premiérem. Bartha po odchodu z Babišova týmu pracovala v holdingu Agrofert, v roce 2024 jí bylo uděleno vysoké státní vyznamenání v Maďarsku.\nJmenování Babiše premiérem podmiňoval prezident Pavel tím, že šéf ANO veřejně informuje o tom, jak vyřeší svůj střet zájmů kvůli vlastnictví holdingu Agrofert. Babiš minulý týden oznámil, že akcie holdingu bude spravovat prostřednictvím trustové struktury nezávislý správce, kontrolovat ho bude nezávislý protektor. Pavel ocenil, že Babiš dodržel dohodu, a věří, že v nadcházejících 30 dnech šéf ANO věc dotáhne do zdárného konce.\nČesko se podle Pavla nachází v bezpečnostním a ekonomickém kontextu, který není jednoduchý, a bude muset řešit řadu problémů, které nebudou příjemné veřejnosti. Bude podle něj potřeba nejen vize, ale i odvaha a nezpochybnění vazeb v Evropské unii i Severoatlantické alianci (NATO). Apeloval také na řešení problémů sociálně ohrožených území. Prezident na závěr vyjádřil vůli podporovat Babiše a celou vládu ve všem, co bude ku prospěchu země.\nBabiš v krátkém projevu poděkoval prezidentovi za jmenování. „Slibuji všem občanům, že budu bojovat za jejich zájmy nejen doma, ale všude ve světě. Udělám maximum pro to, abychom splnili programové prohlášení vlády, a maximum pro to, aby se Česká republika stala nejlepším místem pro život na celé naší planetě,“ uvedl.\nBabiš, který začátkem září oslavil 71. narozeniny, je nejstarším politikem, který kdy vedl českou či československou vládu. Po volbách v roce 2017 byl předsedou jednobarevné vlády hnutí ANO, která nezískala důvěru Poslanecké sněmovny. Poté předsedal kabinetu ANO a sociální demokracie, který před čtyřmi lety nahradila vláda Petra Fialy (ODS).",
    "tags": [
        "Andrej Babiš",
        "vláda",
        "ANO",
        "Petr Pavel",
        "Právě Pavel",
        "Andreje Babiše",
        "NATO",
        "ODS",
        "ANO",
        "Petra Fialy",
        "Jmenování Babiše"
    ]
}